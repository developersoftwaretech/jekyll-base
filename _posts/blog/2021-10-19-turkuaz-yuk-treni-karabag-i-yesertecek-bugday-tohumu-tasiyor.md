--- 
layout: post
title: Turkuaz yük treni Karabağ'ı yeşertecek buğday tohumu taşıyor
date: 2021-10-19 00:00:00
thumbnail: https://trthaberstatic.cdn.wp.trt.com.tr/resimler/1676000/demiryolu-aa-1677480.jpg
rating: 4
---
<p>
	Türkiye ile <a href="https://www.trthaber.com/etiket/azerbaycan/" target="_blank">Azerbaycan</a> arasında Bakü-Tiflis-Kars (BTK) Demiryolu Hattı’ndaki yük taşımacılığına Karabağ güzergahı da eklendi.</p>
<p>
	İlk olarak 15 Ekim’de Tekirdağ’dan uğurlanan Turkuaz Ekspres ile Karabağ’ı yeniden yeşertecek buğday tohumları taşınıyor.</p>
<p>
	<a href="https://www.trthaber.com/etiket/tcdd/" target="_blank">TCDD</a> Taşımacılık Genel Müdürlüğü, Azerbaycan Demiryolları ve <a href="https://www.trthaber.com/etiket/gurcistan/" target="_blank">Gürcistan</a> Demiryolları iş birliği ile işletilen Turkuaz Ekspres ile <a href="https://www.trthaber.com/etiket/btk/" target="_blank">BTK</a> hattında yük taşımacılığının daha da artacağı öngörülüyor.</p>
<p>
	<strong>"Türkiye-Azerbaycan arasındaki mesafeyi kısaltıyor"</strong></p>
<p>
	TCDD Taşımacılık Genel Müdürü Hasan Pezük,Türkiye, Azerbaycan ve Gürcistan’ın ortak yatırımı olan BTK Demiryolu Hattı'nda bugüne kadar 1,3 milyon ton yük taşındığına dikkat çekerek, hattı daha verimli hale getirebilmek amacıyla Türkiye ile Azerbaycan arasında düzenli işletilecek Turkuaz Ekspresi'ni başlattıklarını anlattı.</p>
<p>
	Pezük, bu trenlerin Türkiye’de Köseköy ve <a href="https://www.trthaber.com/etiket/mersin/" target="_blank">Mersin</a> istasyonlarından hareket ettiğini söyleyerek, "Azerbaycan Bakü’de son buluyor. İlkini 2021’in ilk yarısı içinde uğurladığımız trenlerimiz Türkiye-Azerbaycan arasındaki mesafeyi 6-7 gün gibi kısa bir süre içerisinde tamamlıyor. İlk etapta <a href="https://www.trthaber.com/etiket/istanbul/" target="_blank">İstanbul</a> ve Mersin’den Azerbaycan’a karşılıklı olarak haftada 2 tren işletiyoruz. Talepler doğrultusunda bu sayıyı daha da artırmayı planlıyoruz" dedi.</p>
<p>
	<strong>"Konvansiyonel taşıma yapmaya başlayacağız"</strong></p>
<p>
	Genel Müdür Pezük, bu yıl 50 bin ton taşıma yapmasını hedefledikleri Turkuaz ekspreslerle bugüne kadar 38 bin ton ihraç ve ithal yük taşıdıklarını anlatarak, şöyle konuştu:</p>
<p>
	"Taşımalar şu an için sadece konteynerle yapılıyor ancak talep olması halinde konvansiyonel, yani açık veya kapalı yük vagonları ile de taşıma yapmaya başlayacağız. Turkuaz ekspresler dost ve kardeş ülke Azerbaycan’la ticaretimizi artıracak ve ülkelerimizi yakınlaştıracak."</p>
<p>
	Bu trenlerin düzenli çalışması ile Bakü-Tiflis-Kars Demiryolu Hattı'nın taşıdığı yük hacminin artacağını vurgulayan Pezük, "Turkuaz ekspresler bu hattın kapasitesini genişletecek ve Avrupa-Asya arasındaki yük taşımalarında rekabet gücünü yükseltecek. Salgın döneminde ülkeler arası <a href="https://www.trthaber.com/etiket/ulasim/" target="_blank">ulaşım</a> bağlantıları sınırlı olmasına rağmen demir yolu ulaşımı bir an bile durmadı, ülkemizin ticaretinin devamında önemli rol oynadı ve bu açıdan demir yolu taşımacılığı etkinliğini bir kez daha kanıtladı" dedi.</p>
<p>
	<strong>"Konteynerler içerisinde buğday tohumu taşıyor"</strong></p>
<p>
	Karabağ’a ilk blok konteyner trenini 15 Ekim'de Tekirdağ’dan uğurladıklarını anlatan Hasan Pezük, şunları söyledi:</p>
<p>
	"Demir yolu ailesi olarak ayrı bir gurur ve heyecanla uğurladığımız trenimiz, 28 vagondan oluşuyor ve konteynerler içerisinde buğday tohumu taşıyor. Karabağ’ın yeniden yeşermesi için ihtiyaç olan buğday tohumları, mayınlı bölgelerin mayınlardan arındırılmasından sonra ilk ekim için gerekli ve ekim süresi geçilmeden ulaşması lazım. Bu nedenle tüm demir yolcular tohumların hızlı şekilde ulaşması için özel önem gösteriyoruz. Tekirdağ’dan yola çıkan trenimiz Marmaray’ı geçerek Bakü-Tiflis-Kars demir yolu güzergahından Azerbaycan’ın Doğu Zengilan bölgesine en kısa sürede ulaşacak."</p>
