--- 
layout: blog
title: Cumhurbaşkanı Erdoğan: Angola'ya savunma sanayii konusunda her türlü desteği vermeye hazırız
date: 0000-00-00 00:00:00
thumbnail: https://trthaberstatic.cdn.wp.trt.com.tr/resimler/1676000/erdogan-angola-aa-1676754.jpg
rating: 4
---
<p>
	Cumhurbaşkanı Recep Tayyip Erdoğan, Angola Devlet Başkanı Manuel Gonçalves Lourenço ile anlaşmaların imza töreninin ardından ortak basın toplantısı düzenledi.</p>
<blockquote class="twitter-tweet">
	<p dir="ltr" lang="tr">
		Cumhurbaşkanı Recep Tayyip Erdoğan, Angola Devlet Başkanı Manuel Gonçalves Lourenço ile ortak basın toplantısı düzenliyor. <a href="https://t.co/8ENJ83faHl">https://t.co/8ENJ83faHl</a></p>
	— TRT Haber Canlı (@trthabercanli) <a href="https://twitter.com/trthabercanli/status/1450076894330753032?ref_src=twsrc%5Etfw">October 18, 2021</a></blockquote>
<script async src="https://platform.twitter.com/widgets.js" charset="utf-8"></script><p>
	Erdoğan, Cumhurbaşkanlığı Sarayı'nda, Angola Devlet Başkanı Joao Manuel Gonçalves Lourenço ile baş başa ve heyetler arası görüşmesinin ardından düzenlenen ortak basın toplantısında, Türkiye'den Angola'ya cumhurbaşkanı düzeyinde ilk ziyareti gerçekleştirmekten büyük bir memnuniyet duyduğunu belirtti.</p>
<p>
	Tarihi ziyaretlerin ikili ilişkilere her alanda ivme kazandıracağına inandığını ifade eden Erdoğan, bundan sonraki sürecin farklı olacağının altını çizdi.</p>
<p>
	Yaptıkları ikili görüşme, heyetler arası görüşme ve ortak basın toplantısı ile Türkiye ve Angola arasındaki bu süreci adeta kayıtlara düştüklerini vurgulayan Erdoğan, "Görüşmemizin siyasi, askeri, ekonomik, ticari, kültürel alanlarda yedi anlaşmayla birlikte teyit edilmiş olması aramızdaki ilişkilerin ne noktaya vardığını göstermesi bakımından da önem taşıyor. Gerek eğitim alanında iş birliği, gerek tarım alanındaki iş birliği gerek gümrük konularındaki karşılıklı idari yardım anlaşması, sanayi konularındaki anlaşma, ortak ekonomi ve ticaret komisyonu kurulmasına ilişkin anlaşma, turizm alanında mutabakat zaptı ve TRT ile Angola arasındaki anlaşma olmak üzere 7 anlaşmayı imzalamış olduk." diye konuştu.</p>
<p>
	<strong>"Ticaret hacmiyle çok farklı adımlar atacağız"</strong></p>
<p>
	Erdoğan, Lourenço'nun, temmuz ayındaki ziyareti sırasında hem de bugün çeşitli alanlardaki anlaşmalarla iş adamlarıyla atacakları adımlarla farklı bir süreci başlattıklarını dile getirdi.</p>
<p>
	THY'nin İstanbul-Luanda seferlerini 13 Ekim'de başlattığını anımsatan Erdoğan, THY'nin bu süreci zenginleştireceğine inandığını dile getirdi. Cumhurbaşkanı Erdoğan, şunları söyledi:</p>
<p>
	"Gerek Türkiye'den Luanda'ya gerek Luanda'dan Türkiye'ye gidiş gelişler çok daha büyük güç kazanacak. Temmuz ayında ikili ticaret hacmi hedefini 500 milyon dolar belirledik. Şu anda 177,5 milyon dolarlık bir ticaret hacmi Türkiye ile Angola'ya uygun düşmüyor ama bunu 500 milyon dolara çıkardığımız andan itibaren aramızdaki bu ticaret hacmiyle çok farklı adımlar atacağız. Bilhassa Türk özel sektörünün yatırımlarıyla gerek altyapı gerek yeraltı kaynaklarıyla ilgili kazan kazan esasına göre yapılacak bu yatırımlarla iş adamlarımızın inanıyorum ki Angola'daki etkinliği daha da artacaktır. Bu, Angola'da aynı zamanda istihdamın artırılmasına da neden olacaktır."</p>
<p>
	Cumhurbaşkanı Recep Tayyip Erdoğan, "Terörle mücadele konusunda, Angolalı makamların yanında olmayı sürdüreceğiz." dedi.</p>
<p>
	Enerji konusunda da iki ülke arasında ciddi iş birliği imkanlarının olduğuna inandığını dile getiren Erdoğan, şöyle devam etti:</p>
<p>
	"Geçen sene kendi sismik arama ve derin sondaj gemilerimizle yaptığımız araştırmalar neticesinde Karadeniz'de 540 milyar metreküplük doğal gaz bulduk. 161 bin kilometre uzunluğuyla Türkiye'nin doğal gaz dağıtım şebekesi hem modern hem yaygın hem de son derece güvenlidir. Bu konuda tecrübe ve imkanlarımızı Angolalı dostlarımızın istifadesine sunmaktan memnuniyet duyarız. Eğitim ve kültür alanlarındaki iş birliğimizi beraberce geliştirmek arzusundayız. Vize meselesinde atacağımız adımların beşeri ve turizm iş birliğimizin gelişmesine de katkı sağlayacağına inanıyorum."</p>
<p>
	Erdoğan, siyasi gelişmelerin, Angola Devlet Başkanı Joao Manuel Gonçalves Lourenço'nun liderliğinde başlatılmasını istediklerini dile getirdi.</p>
<p>
	Ekonomik olarak da reformları takdirle izlediklerini belirten Erdoğan, şunları kaydetti:</p>
<p>
	"Angola'nın bölgesindeki uluslararası sorunların adilane ve barışçıl şekilde çözülmesine yönelik yapıcı rolü bu sayede daha da güçlenir. Türkiye'nin Afrika kıtasındaki faaliyetleri ise tüm şeffaflığıyla herkes tarafından biliniyor. Malum, kıta genelinde mevcut 43 büyükelçiliğimiz üzerinden tüm Afrika ülkeleri ile ilişkilerimizi karşılıklı saygı, dayanışma ve kazan kazan ilkeleri temelinde geliştiriyoruz ve bu konuda stratejik ortağı olduğumuz Afrika Birliği ile iş birliğimizi orta ve uzun vadeli bir bakış açısıyla tüm kıtada barış, istikrar ve refahın artmasına katkıda bulunacak şekilde derinleştiriyoruz.</p>
<p>
	Bu kapsamda, önce 21-22 Ekim'de 3. Türkiye-Afrika Ekonomi ve İş Forumu'nu gerçekleştireceğiz. Ardından da yine İstanbul'da 17-18 Aralık'ta 3. Türkiye-Afrika Ortaklık Zirvesi'ne ev sahipliği yapacağız. Böylelikle Türkiye'nin Afrika Birliği ilişkilerinde yeni bir döneme girilecektir. Ben bu düşüncelerle sözlerime son verirken, Sayın Cumhurbaşkanına ve tüm Angola halkına samimi hüsnü kabulleri için teşekkür ediyorum."</p>
<p>
	Angola ile yapılan ticari iş birliğinde savunma sanayinin yerinin ne olduğunun sorulması üzerine Erdoğan, Angola Devlet Başkanı Lourenço'nun savunma sanayisi konusunda üç ay önce Türkiye'ye yaptığı ziyarette özelikle İHA ve SİHA’larla alakalı taleplerinin olduğunu belirtti.</p>
<p>
	Bu ziyarette, "Bu konuları görüşelim, derinleştirelim" dediklerini aktaran Erdoğan, "Aynı şekilde zırhlı taşıyıcılarla ilgili olarak bugün de yine bazı görüşmeler yaptık. Tabii bu konuda Türkiye'nin malum son 19 yılda özellikle savunma sanayinde attığı adımlar gerçekten kendilerinin de dikkatini çekiyor ve bu konularda da savunma bakanlarımız birbirleri ile görüşmek suretiyle ne gibi ürünlerin alım satımı yapılabilir bunları da görüşmek suretiyle bu adımları da atacağız. Biz bu konularda biliyorsunuz tutucu değiliz, her türlü desteği de vermeye hazır olduğumuzu söyledik. Savunma bakanlarımız birbirleri ile görüşmeleri yapacaklar ona göre de adımları atacağız." şeklinde konuştu.</p>
<p>
	Cumhurbaşkanı Erdoğan, imzalanan iş birliklerinin Angola’da nasıl bir öneme sahip olacağı ve bu ülkede hangi sektörlerde daha iyi olacağı sorusuna şöyle yanıt verdi:</p>
<p>
	"Bugün yapılan yedi tane anlaşma bunun zaten ilk adımlarıdır. Bu anlaşmayla birlikte de yapmamız gerekenlerin imzalarını attık. Bu konuda özellikle gerek eğitim alanında iş birliği anlaşması ki üniversiteler noktasında bazı adımları şu anda atıyoruz, bir diğeri tarım alanında iş birliği anlaşması. Bu konuyla ilgili olarak Angola’nın tarım arazisi noktasında çok büyük bir tarım arazisi imkanına sahipler. Bu arazilerin işlenmesi hususunda müşterek yapabileceğimiz birçok şey var. Gümrük konularıyla karşılıklı idari yardım anlaşmasını yapma imkanımız var. Bir diğeri de sanayi konularında her türlü birikimimizi biz Angola ile paylaşmaya hazırız. Burada bir sıkıntı söz konusu değil. Bir de ortak ekonomi ve ticaret komisyonu kurulmasına ilişkin deklarasyon.</p>
<p>
	Bu konuda ticaret bakanlarımız süratle adımı atmaları halinde bunu bitirmiş olacağız. Turizm alanında ise Türkiye, turizm noktasında destinasyonlarıyla çok çok güçlü bir ülke ama aynı şekilde Angola’nın da turizmde çok ciddi destinasyonları var. İnanıyorum ki Türk Hava Yollarının uçuşlarıyla birlikte Türk halkından da buraları ziyaret edecekler olacaktır. Bir diğeri de TRT ile Angola Devlet Radyosu arasındaki iş birliği protokolü. Bu konuda adım atacağız. Ama hepsinden öte de savunma sanayi ile ilgili atacağımız adımlardır. Savunma sanayisine yönelik atacağımız adımlarla birlikte özellikle bizler otomotiv sektöründe, zırhlı taşıyıcılarda neler yapabiliriz bunları da görüşme, adımları da atma fırsatını bulacağız.”</p>
<p>
	<strong>"Adil bir dünya için de el ele vermemiz lazım. Korkmamak gerekiyor"</strong></p>
<p>
	"Birlikte daha adil bir dünya mümkün' mesajı, yakın dönemde Afrika ülkeleriyle iş birliği sürecini hangi yönde kapsayacak?" sorusu üzerine de Erdoğan, Afrika kıtasının yıllar yılı sömürüldüğüne işaret etti.</p>
<p>
	Şu anda ziyaret ettiği Angola’nın 400 yılı aşkın bir süre Portekiz tarafından sömürülmüş bir ülke konumunda olduğunu belirten Erdoğan, şunları kaydetti:</p>
<p>
	"Tabii Angola’nın dışında Afrika'nın ilk ülkelerinin birçoğunun yer altı, yer üstü kaynakları hepsi maalesef Batı tarafından sömürülmüştür. Tabii adaletsiz bir yaklaşımın çok açık net ortaya koyduğu neticedir. Bunların en önemlisi Fransa'dır. Fransa, Afrika'yı adeta bir sömürge kıtası olarak kullanmıştır. Buralarda nice insanlar öldürülmüştür. Yüz binlerce insan buralarda öldürülmüştür. Başta Cezayir, Ruanda olmak üzere. Bu insanlar öldürülürken kimsenin sesi çıktı mı? Zalim bir yapı, adil olmayan bir yapı ve bu adil olmayan yapı maalesef zulmünü devam ettirmiştir. Bunları ben bu kitabımda dile getiriyorum. Çünkü adil bir dünya talebimiz var. Adil bir dünya için de el ele vermemiz lazım. Korkmamak gerekiyor. Eğer korkarsak, korktukça bu zulüm tüm Afrika'yı kuşatacaktır. Bununla birlikte, ayağa kalkmak gerekiyor; bununla birlikte, haklarımıza, adil bir yapıya sahip çıkmamız gerekiyor. Bunun için de bunu kaleme aldım, bunun için konuştum, bunun için anlattım. Şu anda da işte hala bakın Libya'da olanları görüyorsunuz. Bunun yanında aynı şekilde Somali'de olanları görüyorsunuz. Zulüm hala devam ediyor, bitmiş değil. Aynen Sahraaltı, Sahraüstü her yerde zulüm. Bunları aşmak için de daha adil bir dünyayı sadece biz değil, hep beraber inşa etmemiz, kurmamız gerekiyor.”</p>
<p>
	Cumhurbaşkanı Erdoğan, Angola Devlet Başkanı Lourenço'ya kitabını da takdim ettiğini söyleyerek, "Beraber çalışmamız lazım." mesajını iletti.</p>
<p>
	<strong>Angola ile 7 anlaşma imzalandı</strong></p>
<p>
	Basın toplantısı öncesinde Türkiye ile Angola arasında anlaşmalar imzalandı.</p>
<p>
	TRT ile Angola Devlet Radyosu arasında iş birliği protokolünü TRT Genel Müdürü Prof. Dr. Mehmet Zahid Sobacı ile Angola Devlet Radyosu adına Pedro Afonso Cabral imzaladı.</p>
<p>
	Türkiye ile Angola arasında Gümrük Kollarında Karşılıklı İdari Yardım Anlaşması'na Ticaret Bakanı Mehmet Muş ile Angola Maliye Bakanı Vera Esperança Dos Santos Daves de Sousa imza attı.</p>
<p>
	İki ülke arasındaki Ortak Ekonomi ve Ticaret Komisyonu Kurulmasına Dair Ortak Deklarasyon Metni Ticaret Bakanı Muş ile Angola Sanayi ve Ticaret Bakanı Victor Fernandes tarafından imzalandı.</p>
<p>
	Türkiye ile Angola arasındaki Tarım Alanında İşbirliği Anlaşması'nı Dışişleri Bakanı Mevlüt Çavuşoğlu ile Angola Tarım ve Balıkçılık Bakanı Antonio Francisco de Assis imzaladı.</p>
<p>
	Angola ile Türkiye arasında Eğitim Alanında İş Birliği Anlaşması’na Dışişleri Bakanı Mevlüt Çavuşoğlu ile Angola Eğitim Bakanı Luisa Maria Alves Grilo imza attı.</p>
<p>
	Türkiye Cumhuriyeti Sanayi ve Teknoloji Bakanlığı ile Angola Sanayi ve Ticaret Bakanlığı arasındaki mutabakat zaptını Dışişleri Bakanı Mevlüt Çavuşoğlu ile Angola Sanayi ve Ticaret Bakanı Victor Fernandes imzaladı.</p>
<p>
	Türkiye Cumhuriyeti Kültür ve Turizm Bakanlığı ile Angola Cumhuriyeti Kültür, Turizm ve Çevre Bakanlığı arasında turizm alanında iş birliği mutabakat zaptı Dışişleri Bakanı Mevlüt Çavuşoğlu ile Angola Kültür Turizm ve Çevre Bakanı Jorno Fortunato tarafından imzalandı.</p>
