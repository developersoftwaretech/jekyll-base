--- 
layout: blog
title: Cumhurbaşkanı Yardımcısı Oktay: Enflasyonu tek haneye indirmeye kararlıyız
date: 2021-10-21 01:29:57
thumbnail: https://trthaberstatic.cdn.wp.trt.com.tr/resimler/1674000/fuat-oktay-aa-1674383.jpg
rating: 5
---
<p>
	Cumhurbaşkanı Yardımcısı Oktay, Türkiye Büyük Millet Meclisi (TBMM) Plan ve Bütçe Komisyonunda 2022 bütçesi ile ilgili sunum yaptı.</p>
<p>
	Cumhurbaşkanı Yardımcısı Oktay, 2022 yılı bütçesinin, her bir vatandaşın beklentisi, talepleri ve hayalleri doğrultusunda yeni başarı hikayelerinin dayanağını oluşturacağını belirterek, "2022 bütçemizle zor denilen yatırımları birlik ve beraberlik ruhuyla kolaylaştırmaya ve hayata geçirmeye devam edeceğiz." ifadesini kullandı.</p>
<p>
	Türkiye'nin salgına rağmen 2020 yılında yüzde 1,8 büyüme kaydederek G20 ülkeleri arasında Çin'den sonra en hızlı ve pozitif büyüyen ikinci ülke olduğunu anımsatan Oktay, "Yılın 2'inci çeyreğinde hız kazanan aşılamanın da etkisiyle ekonomimizdeki toparlanma süreci devam etmiştir. Yılın ilk yarısında Türkiye ekonomisi yüzde 14,3 büyümüştür. Bu dönemde özel tüketim yüzde 14,8 artarken, toplam sabit sermaye yatırımları yüzde 16,4 büyümüştür. Ayrıca net mal ve hizmet ihracatının yılın ilk yarısında büyümeye katkısı 3,9 puan olmuştur." bilgisini verdi.</p>
<p>
	Oktay, 2022 yılında ekonominin üretim ve talep yönüyle dengeli bir görünüm sergileyerek yüzde 5 büyümesinin hedeflendiğini, yıl sonunda işsizlik oranının ise yüzde 12,6 düzeyinde olacağının tahmin edildiğini bildirdi.</p>
<p>
	<strong>"Enflasyonu tekrar tek hanelere indirmekte kararlıyız"</strong></p>
<p>
	Cumhurbaşkanı Yardımcısı Oktay, "Küresel eğilime rağmen, para ve maliye politikalarımızı arz yönlü yapısal politikalarımızla ve verimlilik artışı kanalıyla destekleyerek, enflasyonu tekrar tek hanelere indirmekte kararlıyız." değerlendirmesinde bulundu.</p>
<p>
	Enflasyonun belirleyicilerinden olan enerji fiyatlarının, enflasyona en az etki etmesini sağladıklarını vurgulayan Oktay, "Avrupa'daki doğal gaz fiyatlarında son bir yılda 5 kata varan bir yükseliş yaşanmıştır. Dünya genelinde ise doğal gaz fiyatları geçen yılın aynı dönemine göre dolar bazında yüzde 89 oranında artış göstermiştir. İthal kömürün tonu 2020 yılında 50 dolar iken 4 katın üzerinde bir artışla ekimde 270 doları görmüştür." dedi.</p>
<p>
	<strong>"Elektrik fiyatları Avrupa ülkelerinin oldukça altında"</strong></p>
<p>
	Oktay, enerji alanında yapılan yatırımlar ve doğal gazda uzun vadeli kontratlara sahip olunması nedeniyle arz güvenliği ve fiyat değişimlerinde önemli avantaj sağlandığına dikkati çekerek, doğal gaz fiyat artışlarının bir kısmının bütçeden karşılanarak, tüketiciye son derece sınırlı bir artış miktarı yansıtıldığını bildirdi.</p>
<p>
	Fiyatların reel olarak Bulgaristan'da yüzde 56,7, Yunanistan'da yüzde 54, Fransa'da yüzde 24,2, Avro Bölgesi'nde ise yüzde 11,7 yükseliş gösterdiğine işaret eden Oktay, "Ülkemiz elektrik fiyatları Avrupa ülkelerinin elektrik fiyatlarının oldukça altında seyretmektedir. 2021 yılı ilk 9 ay itibarıyla ülkemiz elektrik fiyat ortalaması megavat-saat başına 41 avro olup Almanya-Fransa-İtalya'ya göre 30-40 avro daha düşük seviyededir. Küresel enerji piyasalarındaki anormal artışları göğüsleyerek vatandaşımıza yansıtmadık; bundan sonra da küresel eğilimlerin milletimize etkisini en asgari düzeyde tutmak için gayret göstermeye devam edeceğiz." değerlendirmesinde bulundu.</p>
<p>
	<strong>"İhracatımızdaki bu başarının sırrı..."</strong></p>
<p>
	Oktay, Türkiye'nin 2021 yılının ilk dokuz ayında, Cumhuriyet tarihinin en yüksek ihracat rakamlarına ulaştığını belirtti.</p>
<p>
	Eylül ayı ihracatının geçen yılın aynı ayına göre yüzde 30 oranında artışla 20,8 milyar dolar seviyesinde gerçekleştiğine işaret eden Oktay, şöyle devam etti:</p>
<p>
	"Böylece tarihimizde ilk kez aylık bazda 20 milyar dolar eşiğini aşmış bulunmaktayız. İhracattaki bu şahlanışımızla, ülkemizin dünya ihracatından aldığı pay, tarihimizde ilk kez yüzde 1'in üzerine çıkmıştır. İhracatımızdaki bu başarının sırrı, ihracat desteklerimizin verimli kullanılması, sanayici ve ihracatçılarımızın yoğun talebe kapasite artırımlarıyla karşılık vermeleri, kaliteli mal sunmaları ve rekabetçi fiyatları ile coğrafya avantajını kullanmalarında yatmaktadır. OVP'de belirlediğimiz 2022 yılı için hedefimiz olan 230,9 milyar dolar ve 2023 yılı hedefimiz 242 milyar dolar ihracat için planlı bir şekilde çalışıyor ve hazırlıklarımıza devam ediyoruz."</p>
